<!DOCTYPE html>
<html lang="en">
<head>
    <meta charset="UTF-8">
    <meta name='viewport' content='width=device-width, initial-scale=1'>
    <title>My Writing</title>
    <link rel="stylesheet" href="writing.css">
</head>
<body>
<header id="Home">
    <div id="flexContain">
        <p>Mila Slavkovska</p>
    </div>

</header>
<h2>Странец во родниот град</h2>
<p>
    Старецу, ти шеташ низ поплочените улички на тврдината и повторно се наоѓаш на корзото каде што си се среќавал со пријателите. Седиш крај езерото со црвените влечки и ги слушаш брановите. Во нивното шлапкање го препознаваш ехото од твоето детство. Ти ми кажа како кога си имал само седум години си го напуштил овој град и сега после толку долго повторно си дома. Но зошто си толку осамен? Ти самиот кажа дека ладната вода е заменета со топло езеро, кое никогаш порано не било толку убаво, а ми велиш дека во срцето ти е студено.<br>
    Ти продолжи да ми зборуваш за времето кога не сум била родена, за каков бил овој град тогаш и јас ја забележав разочараноста во твоите очи кога говореше за новоизградените објекти и пренатрупаните плажи до коишто порано заедно со друштвото си одел пеш. Таму, во празните плажи на твоите спомени, си ги барал симпатиите и сите познати. Но ти знаеш дека ова е твојот роден град, ги гледаш белезите од минатото кои времето сѐ уште не ги избришало и со сета своја сила се држиш за нив. Ова е твоето родно место, а ти си странец. Фасадите на зградите се останати исти, црквите се уште тука и сонцето изгрева на истото место, но душата на градот ја нема. Ветрот кој што дува денес не е ист со тој од пред шеесет години. Тој ветер си заминал и со себе ги однел сите луѓе што си ги познавал. Луѓето што си ги познавал...<br>
    Ти ми откри дека јас сум првата личност со која што си зборувал од моментот кога си дошол дома. Ми кажа дека тоа е така бидејќи не си нашол ниту едно познато лице во гунгулата на чаршијата. Ти си сосема сам. Сакајќи да ја заборавиш својата осаменост ти ми збореше за својата љубов од младоста и како таа била од Филипините, а потоа почна да збориш за величината на Достоевски и го изедначи со Шекспир, а твоето срце најдобро го разбира Мерсо на Ками.<br>
    Сето време додека зборуваше јас внимателно те слушав и се сетив дека порано се имам прашувано што е тоа дом. Зар тоа не е родното место или станот во кој живееме, се прашував. Но, сега откако разменивме неколку збора и неколку спомени од една животна приказна јас знам што претставува дом за нас двајцата. Тоа се луѓето кои што нѐ опкружуваат, нашите сакани. Тие се тие кои што го прават нашиот роден град наш дом.<br>
    Но Странецу, знај дека спомените за твојот дом се испреплетени во нишките на сегашниов град. Ти си тој кој што ги оживуваш лицата на тие кои што веќе не се тука, а во твојот нов дом продолжи да градиш спомени, продолжи со своите пријатели да се среќаваш кај залезот (на зајдисонце).<br>
    Ти самиот ми кажа дека секој ден кога се будиме имаме избор: да бидеме среќни или да бидеме несреќни. Ме советуваше секогаш да го одберам првото. Па сакам да знаеш дека како што за тебе една реченица од Достоевски претставува цел параграф, така за мене нашиот краток разговор претставуваше инспирација. Јас по нашата средба најдов една книга, сега седам на мојот балкон и ќе читам Песни за езерскиот град.<br>
</p>
</body>
</html>